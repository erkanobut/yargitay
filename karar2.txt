2918 sayılı Karayolları Trafik Kanunu’na aykırı davranmak eyleminden dolayı kabahatli ... hakkında anılan Kanun’un Ek 2/3-a maddesi uyarınca 5.010,00 Türk lirası idarî para cezası uygulanmasına dair ... Trafik Denetleme Şube Müdürlüğü Sivil Trafik Ekipler Amirliğinin 14/05/2019 tarihli ve MA 39587233 sayılı trafik idarî para cezası karar tutanağı ile 34/696890 sayılı araç trafikten men tutanağına karşı yapılan başvurunun reddine ilişkin ... 10. Sulh Ceza Hâkimliğinin 10/10/2019 tarihli ve 2019/2910 değişik iş sayılı kararına yönelik itirazın reddine dair mercii ... 11. Sulh Ceza Hâkimliğinin 18/11/2019 tarihli ve 2019/5811 değişik iş sayılı kararı aleyhine Adalet Bakanlığının 25/03/2020 gün ve 2369 sayılı kanun yararına bozma istemini içeren yazısı ekinde bulunan dava dosyası Yargıtay Cumhuriyet Başsavcılığının 08/06/2020 gün ve KYB-2020-49529 sayılı ihbarnamesi ile Dairemize verilmekle okundu.
Anılan ihbarnamede;
5326 sayılı Kabahatler Kanunu’nun 27/8. maddesinde yer alan “İdarî yaptırım kararının verildiği işlem kapsamında aynı kişi ile ilgili olarak idarî yargının görev alanına giren kararların da verilmiş olması halinde; idarî yaptırım kararına ilişkin hukuka aykırılık iddiaları bu işlemin iptali talebiyle birlikte idarî yargı merciinde görülür.” şeklindeki düzenleme ile,
Benzer bir olay sebebiyle Yargıtay 19. Ceza Dairesinin 2019/31476 esas, 2019/12155 karar sayılı ilâmında yer alan "... muterizin tescilsiz araç kullanmak eyleminden dolayı verilen idari para cezası ile buna istinaden tesis edilen trafikten men kararı yönünden görevsizlik kararı verilmesi gerektiği cihetle merci mahkemesince itiraz hakkında karar verilmesine yer olmadığına dair karar verilerek dosyanın görevli idare mahkemesine gönderilmesi gerekirken yazılı şekilde karar verilmesinde, isabet görülmediği gerekçesiyle 5271 Sayılı Ceza Muhakemesi Kanunu’nun 309.maddesi uyarınca anılan kararın kanun yararına bozulması isteminde bulunulmakla,...idarî yaptırım karar tutanağı ile birlikte aynı tarihli ve 98134 sayılı trafikten men işleminin de uygulandığı, muteriz tarafından hem idari para cezasının iptali hem de aracın trafikten men kararının kaldırılması yönünde talepte bulunduğu anlaşılmakla;...kararının CMK’nin 309/4-a maddesi uyarınca kanun yararına BOZULMASINA,..." şeklindeki açıklamalar karşısında,
Somut olayda, muteriz hakkında ... Trafik Denetleme Şube Müdürlüğü Sivil Trafik Ekipler Amirliğinin 14/05/2019 tarihli ve MA 39587233 sayılı trafik idarî para cezası karar tutanağı ile idarî para cezası uygulandığı gibi, 34/696890 sayılı araç trafikten men tutanağı ile aracın trafikten men edilmesine de karar verildiği ve muterizin 24/05/2019 tarihli dilekçesi ile idarî para cezası ve trafikten men kararına yönelik talepte bulunduğu cihetle, Sulh Ceza Hakimliğince görevsizlik kararı verilmesi gerektiği ve başvurunun esastan incelenerek yazılı şekilde karar verilemeyeceği gözetilmeden itirazın kabulü yerine reddine karar verilmesinde isabet görülmediği gerekçesiyle 5271 Sayılı Ceza Muhakemesi Kanunu’nun 309.maddesi uyarınca anılan kararın kanun yararına bozulması isteminde bulunulmakla, gereği görüşülüp düşünüldü;

Muterizin başvuru dilekçesinin kapsam ve içeriğinden, sadece ... Trafik Denetleme Şube Müdürlüğü Sivil Trafik Ekipler Amirliğinin 14/05/2019 tarihli ve MA 39587233 sayılı trafik idarî para cezasının kaldırılması yönünde talepte bulunduğu anlaşılmakla birlikte, muteriz tarafından anılan idarî para cezası ile birlikte 34/696890 sayılı araç trafikten men tutanağının da iptali istemi ile İdare Mahkemesine başvuruda bulunduğu, ... 12. İdare Mahkemesi' nin 19.12.2019 tarih, 2019/1128 Esas, 2019/ 2381 karar sayılı ilamı ile idari para cezası ve trafikten men kararlarına ilişkin işlemlerin iptaline karar verildiği, anılan karara kaşı yapılan istinaf başvurusunun ise ... Bölge İdare Mahkemesi 8. İdare Dava Dairesi' nin 20.10.2020 tarih, 2020/1498 Esas, 2020/ 1286 karar sayılı ilamı kesin olarak reddine karar verildiği anlaşılmakla,
Yargıtay Cumhuriyet Başsavcılığının yerinde görülmeyen kanun yararına bozma isteğinin REDDİNE, 16/06/2021 tarihinde oy birliğiyle karar verildi.
