8. Ceza Dairesi         2024/24191 E.  ,  2024/9082 K. "İçtihat Metni" MAHKEMESİ	:Ceza DairesiSAYISI	: 2024/2347 E. 2024/2313 K.SUÇLAR 	: 6136 sayılı Kanun'a aykırılıkHÜKÜMLER 	: İstinaf başvurusunun  esastan reddi TEBLİĞNAME GÖRÜŞÜ	: Onama İlk Derece Mahkemesince verilen hükme yönelik istinaf incelemesi üzerine Bölge Adliye Mahkemesi tarafından verilen kararın; 5271 sayılı Ceza Muhakemesi Kanunu’nun (5271 sayılı Kanun) 286 ncı maddesinin birinci fıkrası uyarınca temyiz edilebilir olduğu, 260 ıncı maddesinin birinci fıkrası gereği temyiz edenin hükmü temyize hak ve yetkisinin bulunduğu, 291 inci maddesinin birinci fıkrası gereği temyiz isteminin süresinde olduğu, 294 üncü maddesinin birinci fıkrası gereği temyiz dilekçesinde temyiz sebeplerine yer verildiği, 298 inci maddesinin birinci fıkrası gereği temyiz isteminin reddini gerektirir bir durumun bulunmadığı yapılan ön inceleme neticesinde tespit edilmekle, gereği düşünüldü:I. HUKUKÎ SÜREÇ1.İstanbul Anadolu Cumhuriyet Başsavcılığının  29.11.2023 tarihli iddianamesiyle sanığın 6136 sayılı Kanun'a aykırılık suçundan 6136 sayılı Kanun'un 12 nci maddesinin birinci fıkrası uyarınca cezalandırılması istemiyle dava açılmıştır.  2.İstanbul Anadolu 21. Ağır Ceza Mahkemesi'nin 03.05.2024 tarih ve 2023/681 Esas, 2024/148 Karar sayılı kararı ile sanığın atılı suçtan  6136 sayılı Kanun'un 12 nci maddesinin birinci fıkrası ve 52 nci  maddesi uyarınca 8 yıl hapis cezası ve 16.000 TL adli para cezası ile cezalandırılmasına karar verilmiştir.3.Kararın sanık müdafi tarafından istinaf edilmesi üzerine İstanbul Bölge Adliye Mahkemesi 17. Ceza Dairesinin 02.07.2024   tarihli kararı ile  istinaf başvurusunun esastan reddine karar verilmiştir.II. TEMYİZ SEBEPLERİSanık müdafinin temyiz isteği özetle; suçun unsurlarının oluşmadığına, eksik araştırma ile karar verildiğine,  takdiri indirim nedenlerinin uygulanmadığına, sanığın tahliyesine karar verilmesi talebine ve diğer nedenlere ilişkindir.III. OLAY VE OLGULARDava konusu olay, kolluk  yapılan araştırmalar neticesinde; sanığın  Ümraniye ilçesinden  tabanca  alacağı ve 34...9 plakalı araç ile nakliyesini yapacağı yönünde bilgiler elde edinilmesi üzerine, yönetimindeki aracın kolluk görevlilerince takibe alındığı, sanığın Ümraniye İlçesinde bir sokak üzerinde beklediği ve sonrasında elinde poşet ile yeniden  araca bindiğinin görülmesi üzerine bahse konu  aracın durdurularak gecikmesinde sakınca bulunan hal kapsamında yapılan  arama neticesinde, arka koltuk üzerindeki paket içerisinde  15 adet tabancanın  ele geçirildiğine,  silah sayısı ve sanığın itibar edilmeyen  savunmasına nazaran silahların sanık tarafından  ticari amaçla bulundurup nakledildiğine  ilişkindir.A.İlk Derece Mahkemesinin Kabulü;İlk Derece Mahkemesince, el konulan silahların  sayısı itibariyle  ticari maksatla bulundurulduğunun kabulü ile  sanığın 6136 sayılı Kanunun 12 nci maddesine aykırılık suçunu işlediği sabit görülmüştür.B.Bölge Adliye Mahkemesinin Kabulü;Sanığın yakalanma şekli ve ele geçirilen silah sayısı dikkate alındığında savunmasının suçtan kurtulmaya yönelik olduğu, suçun sübutuna ilişkin mahkeme kabulünde bir isabetsizlik bulunmadığı gerekçesiyle istinaf başvurusunun esastan reddine karar verilmiştir.IV. GEREKÇEKolluk görevlilerince edinilen istihbari bilgilerle uyumlu şekilde  aracı ile 15 adet ruhsatsız tabancayı taşıyıp nakleden sanığın, ele geçen silah sayısı da dikkate alındığında ticari amaçla hareket ettiği anlaşılmış, silah ticareti ile uğrasan bir arkadaşının ricası üzerine aracına aldığı paketin içerisinde hediyelik eşya bulunduğunu sandığına dair savunmasına itibar edilmemiş, İlk Derece ve Bölge Adliye Mahkemesince kurulan hükümlerde hukuka aykırılık bulunmamıştır. Mahkemesince gerekçesi gösterilmek suretiyle sanık hakkında takdiri indirim uygulanmadığı anlaşılmakla   sanık müdafinin  temyiz nedenleri yerinde görülmemiştir.V.KARARGerekçe bölümünde açıklanan nedenlerle İstanbul Bölge Adliye Mahkemesi 17.Ceza Dairesinin  02.07.2024 tarihli ve 2024/2347 Esas, 2024/2313 Karar sayılı  kararında sanık müdafince öne sürülen temyiz sebepleri ve 5271 sayılı Kanun’un 289 uncu maddesinin birinci fıkrası ile sınırlı olarak yapılan temyiz incelemesi sonucunda hukuka aykırılık görülmediğinden 5271 sayılı Kanun’un 302 nci maddesinin birinci fıkrası gereği, Tebliğname’ye uygun olarak, oy birliğiyle TEMYİZ İSTEMİNİN ESASTAN REDDİ İLE HÜKMÜN  ONANMASINA, Hükmolunan ceza miktarı ile tutuklu kalınan süre dikkate alınarak sanık hakkındaki salıverilme talebinin REDDİNE,Dava dosyasının, 5271 sayılı Kanun’un 304 üncü maddesinin birinci fıkrası uyarınca İstanbul  Anadolu 21. Ağır Ceza Mahkemesine, Yargıtay ilâmının bir örneğinin ise İstanbul Bölge Adliye Mahkemesi 17. Ceza Dairesine gönderilmek üzere Yargıtay Cumhuriyet Başsavcılığına TEVDİİNE, 27.11.2024  tarihinde karar verildi.  